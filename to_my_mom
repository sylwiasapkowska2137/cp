Dzień dobry (dobry wieczór/miłej nocy),

Ponieważ nigdy nie dajesz mi dokończyć, kiedy ja mówię (co za niecierpliwa kobieta, tragedia), więc omówię tutaj sprawy, które mnie bardzo bolą, a także liczę na zrozumienie (w tym swoich błędów). I co lepiej, uzasadnię je! - doceń to, że każda rzecz ma tu sensowne uzasadnienie; twoje argumenty nie zawsze takie są, ale nie będę przytaczać już przykładów - mam nadzieję, że kiedyś się tego nauczysz po prostu.

Po pierwsze, olimpiady i szkoła. Mimo że wiem, jak bardzo się lubisz mną i moją szkołą chwalić na lewo i prawo, przestań (przynajmniej w mojej obecności). To nie są twoje osiągnięcia, twoim osiągnięciem było urodzenie mnie (chwała ci za to) i wychowanie w dzieciństwie, teraz nie masz żadnego wpływu na moją edukację (i już nie będziesz mieć na dobre, pora się z tym pogodzić). W szczególności dla mnie nie jest to powód do dumy, a do wstydu (wysoka średnia? czego jest ona wyznacznikiem? że umiem wykuć pięć definicji z biologii na pamięć? no gratuluję, rzeczywiście). W kwestii wysokiej średniej - nie jest to nawet potrzebne do stypendium, a sama mam wystarczającą ilość ambicji, żeby wysoko zdać maturę, z czego muszę. Nie potrzebuję zatem na każdym kroku twoich gadek pouczających, czym powinnam się zajmować teraz do szkoły, a czym nie. Są one jedynie irytujące oraz demotywujące (a zatem mają efekt odwrotny od tego, który chyba chcesz osiągnąć - brawo! wyciągnij odpowiedni wniosek). Co więcej, rozmawianie o innych ludziach i podejmowanie za mnie decyzji w sprawie terminów. Mówiłam ci już, że moim głównym problemem z olimpiadami jest presja oraz stres, przez to nie mogę się skupić i wykorzystać swojego umysłu w 100%. A o to właśnie chodzi. Dlatego takie rozmowy postaci: "ile punktów miał xxx?", "a xxx przeszedł z olimpiady yyy do finału?" to jest z mojej perspektywy zwykłe chamskie porównywanie mnie z innymi, i nie dość że wzmaga presję, to jeszcze sprawia, że czuję się jak ta gorsza. Te olimpiady są dla mnie wystarczającym stresem, nie potrzebuję, żebyś na dodatek to potęgowała. Jednym z pomysłów było skorzystanie z usług psychologa sportowego (w końcu jest to jakiś rodzaj sportu), ale póki co nie mam chyba czasu i pieniędzy (jeśli macie ochotę to rozważyć, to jestem otwarta na rozmowy ZE MNĄ). Ważną kwestią są też zwolnienia do olimpiady. Moim zdaniem zamiana ośmiogodzinnego dnia w szkole do jednej godziny przepisywania lekcji (z której wyciągam absolutnie tyle samo), to dość spora kompresja bezstratna. Twoja opinia nie zmieni mojego zdania w tej kwestii - sukces w olimpiadach jest dla mnie priorytetem.

Po drugie, moje życie prywatne. Moje życie prywatne jest moim życiem prywatnym. Zawsze wykorzystujesz to, co mówię przeciwko mnie, a jednak zawsze coś ci mówię (niesamowite). Jestem otwarta na konstruktywną krytykę, jednak nie pozwolę na to, żebyś otwarcie obrażała lub mówiła cokolwiek niemiłego, co jest jedynie twoją opinią, w kierunku któregokolwiek z moich przyjaciół (w szczególności mam na myśli Piotrka, którego zdajesz się wręcz nienawidzić; kto normalny życzy komuś na Wigilię, żeby zmienił chłopaka?). To, że z tymi ludźmi decyduję się spędzić czas, nie oznacza tylko tego, że zamierzam się z nimi bawić i marnować "tak cenny" czas. Oznacza to tyle, że uważam ich za ludzi godnych zaufania oraz sądzę, że ich obecność w moim życiu sprawia, że jestem dużo lepszym człowiekiem (także naukowo). Jestem jeszcze w stanie zrozumieć argument, że się o mnie martwisz. Nie usprawiedliwia to jednak takiego przesadnego interesowania się moim życiem. Musisz zrozumieć, że ja już nigdy nie wrócę do domu, nie mieszkam tu dłużej niż na wymuszone dwa dni, i nie jestem takim dzieckiem, jakim pewnie mnie zapamiętałaś. Kiedy skończę liceum, planuję pójść na studia, a jeszcze później znaleźć jakąś superpracę. I definitywnie nie będzie to w Dąbrowie, ani w jej okolicach. To dość naturalne, że to jest czas, w którym nasze życia się rozchodzą. Twoje rozważania na temat tego, że mogę sobie robić, co chcę, jak tylko wyjdę za mąż, to w moich oczach jedynie staromodny wybór losowego ważnego momentu życia (wyprowadzenie się z domu nie jest wystarczająco ważne?), byś miała wymówkę dla swojego syndromu opuszczonego gniazda. 

Po trzecie, twoje traktowanie mnie - czyli jak dziecko. Rozumiem, że ja gówno wiem o życiu, sama to wiem. To nie zmienia faktu, że nie możesz podejmować za mnie decyzji, "bo ty wiesz lepiej", "xxx na pewno ma rację". Przykładem jest komputer na święta. Zapłaciliście kosmiczną cenę, przekonani, że mi się przyda. Nie wpadło wam nawet do głowy, żeby zapytać mnie o zdanie. A to JA miałam w zamierzeniu być właścicielką tego laptopa. To pode mnie ma być on dostosowany. Poza tym, umiem to zakomunikować, gdy czegoś potrzebuję (śmiało, masz i przykład: zeszyty). To nie zmienia faktu, że bardzo doceniam gest i jestem wdzięczna. Mimo to, zwracam to. Żebyś mogła to sobie jasno wyobrazić, powiedzmy, że na święta kupiłam wam wycieczkę do Rosji na za tydzień bez pytania was o zdanie i wasze plany na ten czas. Jak byś się poczuła? Jestem przekonana, że oburzona. W końcu nie wzięłam pod uwagę waszych planów, Kamila, kwiatków i miliarda innych malutkich czynników! "Tragedia!!!! I co teraz?? W końcu tyle pieniędzy na to poszło!!" Zostałam postawiona w dokładnie takiej samej sytuacji. A kiedy ci to powiedziałam, to nawet mnie nie słuchałaś, tylko powiedziałaś z ojcem: "ten informatyk od Janka to zna się najlepiej". Dokładnie tak, ale na czym się zna? Na tym, czego będę potrzebować, najwyraźniej nie:( I to był jedynie ostatni przykład, ale takie zachowanie z twojej strony pojawia się notorycznie - w szczególności w twoich opiniach na temat Piotrka, szkoły i olimpiad - czyli wszystkiego, co dla mnie najważniejsze.  Uważam, że na szacunek trzeba zasłużyć, nie dostaje się go za nic na samym początku. Jak mam cię szanować, kiedy nie nauczyłaś mnie go okazywać? Jak mam cię szanować, jak ty mnie nawet nie szanujesz?









